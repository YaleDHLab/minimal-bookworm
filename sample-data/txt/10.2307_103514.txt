(142) IV. De Frigidae in Febribus Usu. Auctore Cl. Nicolao Cyrillo Prim. Med. Prof. Neapol. & R. S. S. U S U S Frigidae & Frigidorum in Febribus haud recens est, sed apud Antiquissimos Medicos minime infrequens fuit. In Febribus enim calidioribus, post Paroxysmi ~, liberaliorem Aquae, vel cujuspiam refrigerantis liquoris potationem concedebant, qua defervescente febrili aestu, AEger placide conquiescens in criticum saepenumero sudorem exsolveretur. Verum Febres curare sola nivat a Aqua copisissime per plures dies exhibita, omni subtracto medicamento alimentoque, id quidem omnino novum existimo; atque non solum insolenter, sed, ut verum fatear, audacter nimis, non multis ab hinc annis hic tentatum, methodo, ut rumor fuit, ab Hispania, rudi & indigesto Commentariolo communicata: qua curandi ratione nonnullos ex ipsis Orci faucibus, praeter omnem expectationem, ereptos sub oculis nostris attoniti vidimus. Haesere primum cauti Medici tanta Aquae alluvie perteriti: at frequenti felicissimoque eventu excitati, tentabundi primum, mox audaciores facti,quod quidam caeco impetu, & nullo morbi, morbique temporum discrimine aggrediebantur,ad cautiorem & securiorem methodum redegere: ita ut nullus jam apud nos sit Medicus, qui Cleophantus ~ (ut notat Harduinus in Plinium, Lib. 26.) appellari nolit. Hujus Methodi Canones repetitis experimentis confirmatos exponam. Magnum enim remedium est Diaeta Aquea, (hoc nomine appellare libuit) quare in illius administratione, 2 quem(143) quemadmodum in omnium magnorum remediorum usu, accuratissimis cautionibus procedendum, ne quod pro Aegrotantis salute instituitur, illius potius~ necem moliatur. Praecipuus Canon est, ut post aliquot horarum a cibo abstinentiam, Ventriculo scilicet omnino vacuo, Aqua nive refrigerata ebibi incipiat, ad libram unam vel duas, pro AEgrotantis aetate, viribus, aut etiam siti. Eadem copia singulis horis, aut secunda quaque, ut tardius, repetenda, eademque noctu diuque, nulla facta intermissione nisi per subrepentem fortasse somnum, exhibeatur. A Cibo omnino abstinere debent AEgrotantes: Experientia enim constitit, illum cum Aqua copiosa permistum, non solum in Venticulo putredinem concipere, verum etiam ab eodem epotae Aquae substantiam infici, eamque minus aptam reddi, quae facile exilissima vascula permeare, adeoque in extima simul & intima corporis dijici ac diffundi possit, ad praecipitationem & secretionem noxiorum humorum moliendam. Inedia haec ad plures dies producenda, quousque scilicet Febris vel prorsus intermiserit, vel ad summam remissionem devenerit, atque AEger identidem de fame conqueri incipiat: si enim maturius exhibeatur Cibus, statim Febris suis stipata Symptomatibus iterum recrudescet. Quapropter nonnunquam ad septem, imo ad decem & plures dies (dummodo ab Aqua non abstineatur) AEgrotantes ab omni alimento prohibemus. Neque ab hac abstinentia quidquam metuendum: vel quod ob Aquae frigiditatem, arctioribus redditis cutis spiraculis, Transpiratio insensibilis, adeoque nutritionis necessitas imminuatur; vel quod Aqua ipsa Nutrimenti Officinas assiduo (144) assiduo praeterfluens, si quae inibi sunt alimentorum reliquiae (sunt autem semper impactae) eas secum rapiat, atque per universum Corpus diffundens, nutricationis negotio, quoad fieri potest, consulat. Quomodocumque autem se res habeat, illud quotidiana praxi confirmatum est, Cibum cum copiosa Aqua commisceri, absque summo AEgri periculo, non posse: ita ut quamprimum Cibus AEgrotanti conceditur, ille vel absque Potu, vel cum exigua Aquae potatione exhibendus: imo concedendum quoque est aliquot horarum intervallum a Frigidae potu vacuum, quo commode Cibus in Ventriculo digeri queat. Hic seligendus tenuissimus & ~, ut Panis pura Aqua coctus, Pastilli de mica Panis, Ovum sorbile, vel vix ferculum aliquod jurulentum. Haec semel primum & paucissima, hinc bis in die exhibenda, ut sensim ad lautiusculum prandium, servata tamen exigua caena, gradum faciamus: omnino vero, etiam per mensem & ultra, carnibus parcendum. Cum hujus generis Cibo vescuntur AEgri, haud Aquae valedicendum, sed peracta illius assumti digestione, ad duas vel tres potationes erunt cogendi: quousque integre devicto morbo, corporis vires sensim recuperantes, ad diu exoptatam convalescentiam perducantur. In hujus autem Curationis curriculo quaedam accurate animadvertenda sunt. Principem locum tenet Observatio, num Aqua assumta facilem sibi transitum paret, an non. Cum Urinae, saltem post diei intevallum, copiosiores & decolores sensim fieri incipiunt; tunc Aquam viam sibi facere caepisse puta. Nonnunquam prima statim die vel secunda tertiave, Alvus 1 solvitur, (145) solvitur, cum ejectione primum faeculentioris saburrae, mox variegatorum humorum: hinc spes major affulget; Febris enim, Alvo soluta, sensim se remitti, atque symptomata sedari incipiunt. Quod adeo verum est, ut si secundus vel tertius dies excurrat, absque eo quod ventre secedant AEgri, etiamsi universa forte Aquae quantitas per Urinae vias foras amandetur; Clysteribus tamen suppositis, & Oleo Amygdalarum dulcium per os assumto, lubrici reddendi: crassiores enim humores, qui in primis viis continentur, quique Febrim fovent, vel in Febricitantium corporibus ex Morbo produci solent, haud possunt per caeca Urinae secernicula foras protrudi, sed per amplos Intestinorum tubos sunt eliminandi. Adde, quod exantlatis primis ductibus, facile poterit Aqua in ultimos Corporis recessus trajici, atque Sanguini, aliisque secundariis dictis liquoribus medicinam facere. Si vero accidat (accidit autem saepe) ut Parotides appareant, vel cum ipsis Alvi vel Urinae excrementis purulentum quid intermistum observetur, quod evidens indicium est maturi & rupti jam Abscessus; haud ab Aquae exhibitione surpersedendum, sed eadem urgendum magis est. Una enim Aqua, quae stagnantes in internis partibus humores ad externas depellere, collectos ad maturationem perducere potuit, vim quoque habebit eosdem per varia Corporis secernicula integre deturbandi, atque partes Abscessu prehensas a necrosi praeservandi: quemadmodum saepissime in Praxi vidimus. Praxis tamen eadem nos docuit, abscessus in Cerebro & Thorace factos non adeo facile Aquae usu superatos esse: etsi non paucos vidimus, Pure e naribus, auribus, ore, & tussi quoque e pulmonibus educto, X integre (146) integre sanatos. Solemus proinde cum talium symptomatum signa superveniunt, haud Aquae praesidium respuere; sed si somnolenti evadant AEgri, Vesicantia, vel aliud Phaenigmatum genus applicare: aut si difficultate spirandi exerceantur, Oleum ex Amygdalis dulcibus recens expressum propinare, vel Aquam ipsam ex frigida tepidiusculam reddere. Non raro insuper accidit, ut primis praesertim Aqueae diaetae diebus, vomitus, & quidem vehemens, superveniat: quo si heterogenei humores, ut fieri solet, ejiciantur, pro bono habendum; cessat enim cum AEgrotantis levamine, postquam venticulus omnino exoneratus sit. Quod si Aqua ipsa vix epota evomatur, ad iteratas & frequentiores potationes AEger cogendus: etenim Aquam vomitu rejectam maligni humores subsequi solent. Constanter item & assiduo Aqua est exhibenda, si Singultns suboriatur: hunc enim quemadmodum ab Aqua excitatum, ita ab Aqua continentur epota compesci observamus. Sudor vero si Frigidam potanti superveniat,solet vires exsolvere, non sine magno vitae discrimine: Id quidem paradoxon videri poterit iis, qui ex Frigidae in Febribus potu sudorem expectant, in quo magnum domini Hancock Febrifugum consistere scimus. At in diaetae Aqueae usu, si sudor superveniat,is cohibendus,Aqua adhuc frigidiori & copiosiori exhibita, AEgrique corpus remotis stragulis, ventilabro, & perflatu conclavis refrigerandum: sunt qui & nive ipsa contrita conspergere audent. Maxima porro in Aquae usu Medicorum crux est, cum AEgri vel delirio, vel Lethargo, vel summa virium abjectione affecti, ad Aquam justa copia & frequentia bibendam impares redduntur. Tunc quidem omnis (147) omnis adhibenda est industria, ut postremum quod illis restat remedium, nempe Aqua, exhibeatur: Quod a delirantibus vi & minis, a valde debilibus & consopitis Nive in os intrusa, per fas & nefas, nonnunquam extorsimus. Post expositam Aqueae diaetae methodum, & quomodo symptomatibus ~ occurrendum sit, reliquum est, ut quibus in Febribus, & quo illarum tempore ad hoc praesidium deveniendum sit, exponamus. In principio sane Universali Febrium haud opportunum est statim Aquam arripere: quum enim tunc temporis cruda & crassa sint omnia, haud jure speres a copiosa Aqua peccantes humores posse vel secerni vel exturbari. Secus in Morbi statu cum omnia exacerbata sunt, & ~, ut ait Hippocrates cum nempe AEger ad maximum periculum perductus est, Aquae praesidium opportunum locum habet: tunc enim materia Febrim fovens ex diutina ebullitione, particularum contritionem quandam, vel, si mavis, aliqualem coctionis umbram adepta, poterit copiosae Aquae exhibitione, illiusque cum humoribus corporis permistione veluti praecipitari, secerni, atque qua data porta evacuari. Hinc igitur saepe accidisse vidimus, ut fortunatius evaserint, qui in ipso veluti mortis agone constituti ad hoc extremum praesidium, tanquam ad sacram anchoram confugere. Hoc monitum negligentes audaculi quidam Medici, Aquam in Febrium principio, vel incremento exhibentes, in maxima pericula, & mortem ipsam, AEgros deduxere. Non inficias tamen iverim, in Febribus Biliosis, seu tenues humores pro causa agnoscentibus, non infelici ausu, Aquam quandoque in ipso principio exhibitam esse: & ratio ex supra dictis evidentissima est. X 2 generis, (148) In Febribus igitur Acutis,Malignis,& lethalibus omnis generis, quo tempore opportunum videbitur, quod a maximo AEgri periculo significare solet, ad diaetam Aqueam deveniendum. Nam vel Febres tales sunt, ex quibus ad concretionem tendit sanguis; & tunc Aqua copiosa cum eo permista facile poterit fluidam naturam fere amissam iterum recuperare: Vel ex Febre sanguinis massa ad nimiam tenuitatem, cum spirituum exsolutione vergit; atque hoc casu Aqua, praesertim frigida, salia acria sanguinem dissolventia solvere & retundere potis erit. Unde phaenomeno lux, cur scilicet frigidum jam redditum Febricitantis Corpus ex frigidae potatione veluti miraculo incalescat. Sive enim sanguis ex pernicioso spirituum effluxu concrescere incipiat, sive ex nimia illius dissolutione spiritus evolent; semper frigidae copia cum illo permista (accedente quoque pororum cutis constrictione) aeque spirituum dissipationem prohibebit, adeoque Calor amissus revocabitur. Hinc illud hic inculcandum, quod a principio insinuavimus, Aquam non nisi nivatam Febricitantibus praescribendam: primum enim frigida se ea copia ingurgitant AEgri, quae operi necessaria est, calidam vero respuere post primas potationes solent: praeterea ab Aquae frigiditate Ventriculi Fibris vis major elastica accedit, qua propelli in ulteriores vias usque ad sanguinem ea facile possit; contra tepescens fibras easdem ad atoniam disponens, sui mole ventriculum inflat, pondere premit ac anxium reddit. Haud tamen dissimulabimus, nos quandoque non frigidam, sed calentem Aquam praescribere: cum scilicet Pulmonum & Viscerum Inflammationes & dolores cum Febribus copulantur: veriti ne frigidum partes (149) partes phlogosi prehensas ad ~ disponat. Verum negare minime possumus in his casibus nonnunquam ad frigidiusculam, etsi non nivatam, transitum fieri: cum nempe, tepentis Aquae fastidio affecti AEgrotantes, illam assiduo bibere renuunt. Satius enim esse reputamus, multam frigidiusculam, quam paucam tepentem, sed operi imparem ministrare. Juxta hos canones (quos Experimenta saepius instituta, & Ratio postmodum, si non invicta, saltem non omnino infirma suasit) Diaeta Aquea in Febribus multoties usi, felices eventus notavimus, ut ~ ~ ~ vere fateremur. Nonnunquam tamen praeconcepta spe frustrati sumus, quod a Medicinae fortuna, praesertim in magnorum Medicamentorum administratione, non abhorret: nil enim adeo certum in illa est, quod fallere etiam accuratissimos Practicos saepe non possit. Hucusque de Frigidae usu in Febribus locuti sumus: verumtamen sunt & alii Morbi, in quibus Aqueam diaetam, & non sine AEgrorum emolumento, analogismo quodam ducti tentavimus. Tales sunt Diarrhaea, Dysenteria, imo & Caeliaca, & Lienterica affectio: tales sunt Ischuria Renalis & Dysuria: tales Cardialgia & Cholera Morbus, Hypochondriaca & Hysterica affectio: nec caremus exemplis Hydropis (quis credat?) copiosa Aqua epota curati: reseratis nempe caecis Renum & Alvi viis e quibus & Aqua & serosus latex ubertim effluxit. Imo & salutarem Aqueae Diaetae usum experti sumus in Variolis, sed in tertio illarum stadio, ad necem AEgris tendentibus, ex Abscessibus in cerebro & Pectore formatis: quo remedio ingentem (150) ingentem puris copiam e naribus & ore excerni vidimus. Haud tamen in omnibus his Morbis Aqueam Diaetam, hoc est, Aquam solam, omni interdicto Cibo, adhibemus; sed in Chronicis larga frigidae potatione quatuor horis ante parcum prandium, atque altera octo horis a prandio, contenti esse solemus. Haec quidem sufficere putavi ad meum propositum: unum tamen postremo animadvertendum apprime esse duco, quoad Aquae frigidae exhibendae copiam; gravius scilicet delinqui, si minori quantitate propinetur, quam si excedenti. Quum enim eo fine Febricitantibus in valde ancipiti statu constitutis Aqua exhibeatur, ut in omne Corpus diffusa, meatus reseret, liquoribus motum & tenuitatem naturalem impertiatur, ac membrorum omnium calorem roburque foveat; id praestituros nos frustra pollicebimur, modicam proxinantes Aquae quantitatem, quae in Ventriculo & primis Visceribus moram trahens, tantum abest ut possit ulterius progredi, ut potius cum noxiis humoribus ibi stagnantibus permista, illorum putrefactionem promoveat, AEgroque perniciem moliatur. Opus igitur est, ut maxima quantitate & successive ingeratur, ad hoc ut copia viam sibi paret, & veluti alluvie Corpus universum inundet. Id autem eo audentius prosequendum, si post primam transactam diem, transitus Aquae signa per Urinam vel alvum apparuerint. Eo enim Aquam reliquis Remediis securitate praestare putamus, quod tametsi nonnulla Medicamenta possent fortasse maximos Morbos debellare si excedenti dosi exhiberentur, veluti stibium Diaphoreticum, Bezoarticum, & sal volatile quodcumque (151) quodcumque, & ipsum Vinum generosum copiose epotum; verumtamen quis non videt,ex ipsa excedenti dosi maximum vitae periculum, debilibus praesertim AEgrotantibus, imminere? sola Aqua innocentissima & tutissima videtur: vix enim AEger est adeo viribus destitutus, qui uberrimam Aquae copiam sustinere non valeat. Hinc haud ~ ~ factum puto, si etiam cum desperata res est, & jam conclamatum, Medicus facto prognostico, & exposita quidlibet audendi occasione, Aqueam Diaetam, etsi contraindicatum remedium, si non praecipiat, saltem permittat: nonnunquam enim improvisis Naturae Modis, desperatos jam AEgros ex insperato ad salutem rediisse vidimus: ut pro sano consilio illud habendum sit, satius esse anceps remedium experiri, quam nullum. Haec sunt quae apud nostrates de Aquae in Morbis usu experiri usu venit, quo nullum familiarius per vulgi ora nunc fertur AEgritudinum omnium remedium: ut nostris his temporibus aptari commode possit Versiculus, quem de Euripide a ventris cruciatibus, ope Clysteris maris Aqua parati, liberato, resert Laertius: `H ~ An simile accidere possit in frigidioribus Regionibus (de quo haud desperem, nam etiam hyberna tempestate tales per Frigidam Curationes hic feliciter prosequimur) videant accuratissimi Viri, qui in Boreis Terrae plagis, non sine maxima laude & fortuna faciunt Medicinam. Neapoli Calendis Januariis, Anno 1729. St. V. N I C O L A U S C Y R I L L U S in Reg. Univ. Neap. Prim. Med. Prof. & Reg. Soc. Leg. Socius. 1 V. A 
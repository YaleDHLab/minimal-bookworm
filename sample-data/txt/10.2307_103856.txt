(294) V. Narratio de Erucarum & Locustarum, quae agros Vitembergae vicinos aliquot abhinc Annis vastarunt, interitu, Auctore Joh. Frid. Weidlero, R. S. S. EX observationibus singularibus Anni 1732, commemoratione dignum est exitium erucarum & locustarum, quae abhinc pluribus annis, in boreali circuli Saxonici tractu, in Marchia Brandenburgica & Lusatia, & forsan aliis quoque in locis, fruges miserandum in modum depaverunt. Utrumque insecti genus Vere Anni 1732, incredibili multitudine ex seminibus suis exclusum prodibat. Erucae mox folia tam sylvestrium quam frugiferarum arborum, multis in locis tantum non omnia exedebant; locustae quoque maxima, quae praeterlapsis Annis dederant, damna frugibus iterum minabantur. Itaque ruricolae foveas passim laboriosissime facere, & locustas, nondum sat validis ad avolandum alis instructas in eas congregare, easque injecta terra obruere atque interficere caeperunt. Sed haec paoperum colonorum solertia parum erat profutura, nisi optimi maximi numinis beneficio, tempestatis quibusdam incommodis haec insecta sic fuissent fatigata atque enervata, ut omnia ineunte aestate, antequam semina nova potuissent deponere, brevi tempore perirent. Scilicet; postquam blandus solis calor, circa mensis Aprilis St. V. principium maturius utrumque insectum e nidis suis evocaverat, mox frigus aliquot noctium vehementius, e. g. d. 15, 16, 17, 18 Aprilis, St. V. tum quoque imbres frigidi largissimique, d. 22, Aprilis & 19 Maij, & deinceps etiam pluviae ferme quotidianae copiosissimaeque circa finem Maij, & magna I (295) magna parte mensis Junij & Julij sequebantur, hisque ex causis evenit, ut noxia haec animalcula nec molis corporis sui, nec virium solita capere possent incrementa. Itaque erucae & locustae circa mensis Junij initium, exilia adhuc corpora, nec justam membrorum mensuram, in quam circa hoc anni tempus alias excreverant, habuerunt. Locustae sigillatim, humoris quippe impatientes, ineunte mense Julio, mortuae passim in agris repertae sunt, plurimaeque earum, quae ne imbrium aquis mergerentur, in longiores herbarum florumque caules insilierant, iisdemque oribus firmiter adhaeserant, ex his exanimes pependerunt. Hanc interitus locustarum non improbabilem esse causam, inde luculenter satis intelligitur, quia experientia docuit, hoc insecti genus agros tantum editiores & sicciores tenuisse ibidemque etiam nidulatum esse, valles autem humiles semper devitasse. De figura harum locustarum silendum non est, eas diversam prae se tulisse speciem a viridibus illis quae quotannis, sed parvo numero in pratis agrisque consitis obviae sunt. Capitis nempe & tergi color niger nonnullarum etiam griseus erat, qui punctis flavis interspersis tanquam maculis distinguebatur; Venter flavescebat, pedum posteriorum musculi rubebant, & cum volarent, purpureum colorem referebant. Longitudo corporis plerarumque sesquipollicem non superabat, notavi tamen A. 1731, M. Augusto, adustas quasdam duobus pedis geom. digitis longiores. Eodem mense mas & faemina coibant, ovula plusquam triginta unus venter gestabat. Ovula posuere in foraminibus in terra factis, iisque matres immortuae sunt, finiente mense Septembri. Narratum mihi est eas, cum primum ante qua(296) quadriennium ex Polonia per Lusatiam & Marchiam huc appellerent, media aestate catervatim alte ~ ~ supra aedes turresque advolasse, ut eminus nubis speciem mentirentur. Quo consederunt loco, ibi terram omnem operuerunt, atque inde longe lateque diffusae fuerunt. De damnis quae perniciosissimum hoc insectum vicinis Vitembergae campis editioribus, nam in ipsam vallem prope Vitembergam locustae non penetrarunt, sed in collibus, qui 1500 circiter passibus geometricis ab hac urbe absunt, substiterunt, & inde ulterius versus Marchiam & Lusatiam processerunt, attulit, ni fallor, in excerptis observationum Anni 1731 retuli. Amabant supremas spicarum molliores cuspides, queis ut commodius fruerentur, totam spicam immaturam decerpebant, idque noctu inprimis fiebat. Una saepe nocte plerasque integri jugeri spicas sic in terram prostratas a locustis fuisse fide digni viri mihi confirmarunt, quapropter nonnullis in pagis ne sementem quidem pauperes coloni ex agris suis collegerunt. VI. 
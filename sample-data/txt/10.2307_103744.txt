A B ~ C Fig. 6 Experimenta & Observationes de Congelatione aquae in vacuo factae a D. G. Fahrenheit, R. S. S. INter plurima admiranda Naturae Phaenomena aquarum congelationem non minoris momenti esse semper judicavi; hinc saepe experiundi cupidus fui, quinam effectus frigoris futuri essent, si aqua in spatio ab aere vacuo clauderetur. Et quoniam dies secundus, tertius & quartus Martii, (Styli V.) Anni 1721. ejusmodi experimentis favebat, hinc sequentes observationes & experimenta a me sunt factae. Antequam autem experimentorum recensionem aggrediar, necesse erit, ut paucis quaedam de thermometris, quae a me construuntur, eorumque scalae divisione, ut & de methodo evacuandi, qua usus sum, mentionem faciam. Duo potissimum genera thermometrorum a me conficiuntur, quorum unum spiritu vini & alterum argento vivo est repletum: Longitudo eorum varia est, pro usu, cui inservire debent: Omnia autem in eo conveniunt, quod in omnibus scalae gradibus concordent, interque limites fixos variationes suas absolvant. Thermometrorum scala, quae meteorologicis observationibus solummodo inserviunt, infra a Zero incipit & 96to gradu finitur. Hujus scalae divisio tribus nititur terminis fixis, qui arte sequenti 2 modo (79) modo parari possunt; primus illorum in infima parte vel initio scalae reperitur, & commixtione glaciei, aquae, & salis Armoniaci vel etiam maritimi acquiritur; huic mixturae si thermometron imponitur, fluidum ejus usque ad gradum, qui zero notatur, descendit. Melius autem hyeme, quam aestate hoc experimentum succedit. Secundus terminus obtinetur, si aqua & glacies absque memoratis salibus commiscentur, imposito thermometro huic mixturae, fluidum ejus tricesimum secundum occupat gradum, & terminus initii congelationis a me vocatur; aquae enim stagnantes tenuissima jam glacie obducuntur, quando hyeme liquor thermometri hunce gradum attingit. Terminus tertius in nonagesimo sexto gradu reperitur; & spiritus usque ad hunc gradum dilatatur, dum thermometrum in ore vel sub axillis hominis in statu sano viventis tam diu tenetur donec perfectissime calorem corporis acquisivit. Si vero calor hominis febri vel alio morbo fervente laborantis investigandus est, alio thermometro utendum, cujus scala usque ad 128 vel 132 gradum prolongata est. An autem hi gradus ferventissimo calori alicujus febris sufficiant nondum expertus sum, vix tamen credendum, quod cujusdam febris fervor gradus memoratos excedere debeat. Thermometrorum scala, quorum ope ebullientium liquorum gradus caloris investigatur, etiam a zero incipit & 600 continet gradus, hoc enim circiter gradu Mercurius ipse (quo thermometron repletum est) incipit ebullire. Ut autem quoque thermometra ab omnibus mutationibus caloris celeriter afficiantur, loco globulorum cylindris vitreis sunt praedita, eo enim modo ob majoris superficiei quantitatem citius a variatione caloris penetrantur. Postquam (80) Postquam breviter mentionem feci de constructione thermometrorum meorum, adhuc describendus erit modus evacuandi, quo in experimentis initio memoratis usus sum. Globulus vitreus (Fig. 6.) A tubulo B C duorum vel trium pollicum longo in extremitate C attenuato praeditus supra ignem calefit, quo facto tubuli extremitas aquae immergitur, & tam diu in aqua relinquitur donec refrigefactione aeris in globulo contenti, guttulis aliquibus aquae sit repletus, deinde iterum supra flammam latiorem lampadis cujusdam, vel supra prunas ope forcipis parvae tenetur, donec aqua in globo contenta incipit ebullire, & vapor aquae impetu instar AEolipilae erumpit: Haec ebullitio aquae aliquantulum continuatur, quo facto globulus ab igne removetur, & extremitati ejus flamma candelae appropinquatur. efrigerescente globulo vapor ab igne rarefactus etiam successive condensatur, vaporumque egressus paulatim diminuitur, qui postquam plene cessavit, in ipso etiam momento extremitas tubuli colliquescit, globulusque hermetice sigillatus & ab aere evacuatus redditur. An vero hoc modo probe ab aere evacuatus sit, experire potest, si nempe extremitas tubuli sub Mercurio diffringitur, totus enim globulus Mercurio replebitur, si diffractio caute sine introitu aeris externi fuerit peracta. Diffractio extremitatis etiam sub aqua perfici potest, sed licet summa cura peragatur, globus tamen non tam perfecte aqua replebitur; dum enim aqua globum evacuatum intrat, aer, qui semper in aliqua quantitate aquae commixtus est, ab illa in minutissimis bullulis separatur, quae postquam coiverunt sub specie bullulae majoris in globulo apparent. Eodem modo globus ab aere evacuari potest, si tertia, dimidia vel major pars globi aqua repleta desideratur; desiderata enim quantitate aquae prius impletur & deinde post ebullitionem aquae hermetice (81) hermetice clauditur. His explicatis ad recensionem experimentorum pervenio. Globulum vitreum, cujus diamete uni circite pollici aequabat, memorato modo ab aere evacuatum, & aqua pluviatili fere ad dimidiam partem repletum, die secundo Martii Anni 1721, frigoris rigori exponebam. Aeris temperies in thermometro apposito quindecimo gradu notabatur. Elapso horae spatio, aquam adhuc fluidam in globulo reperiebam, cujus rei causam esse arbitrabar, quod nempe aqua nondum bene a frigore esset penetrata, ut autem dubii omnis tolleretur scrupulus, globum per totam noctem aeri expositum relinquebam. Sequenti die tertio Martii ad horam matutinam quintam aquam adhuc fluidam inveniebam & liquor thermometri eundem adhuc notabat gradum, cujus improvisi phaenomeni causam aeris absentiae attribuebam. Ut autem hujus conjecturae veritas mihi innotesceret, diffringebam tubuli extremitatem, ut spatium vacuum globuli iterum aere repleretur, quo facto tota aquae massa celerrime tenuissimis glaciei lamellis permiscebatur. Placebat mihi autem antequam experimenti repetitio fieret, alio experimento explorare, an hae lamellae glaciales aquae innataturae essent, quapropter globum diffringebam partemque aliquam glaciei aquae vitreo poculo contentae injiciebam, & illam aquae innatare conspiciebam. Dum autem forte oculos admodum brevi temporis intervallo in alium quendam direxeram locum, aspiciendo iterum poculum, totam aquam glacialibus lamellis permixtam cernebam, manente tamen adhuc in interstitiis lamellarum plurima aquae parte fluida. Thermometron huic mixturae impositum, trigesimum secundum notabat gradum. Attentiori autem animo & oculo haec phaenomena contemplari cupidus, experimentum duobus aliis globulis repetere resolvebam: VOL. XXXIII. N postquam (82) postquam igitur priori modo praeparati erant, illos per horae spatium aeri externo exponebam, liquor autem thermometri interea jam vigesimum attigerat gradum. Elapsa hora aquam in ambobus globulis adhuc fluidam inveniebam, postquam autem spatium vacuum globuli aere iterum repletum erat, citissime etiam aqua (ut in priori experimento) lamellis glacialibus permiscebatur, illarumque generatio tam subitanea erat ut.vix oculis assequi poterat. Et quoniam lamellarum generatio, quae in poculo vitreo erat facta, observationem meam effugerat, hinc adhuc maxime curiosus eram, illarum generationem paulo attentius contemplari. Priusquam autem globulorum alterum diffringebam, aquam memorato poculo contentam a lamellis glacialibus separabam quo facto globulum diffringebam, glaciem in globo generatam aquae injiciebam. Glacies injecta quidem aquae innatabat, sed lamellarum generatio in poculo frustra a me expectabatur. Ob negotiorum quorundam necessitatem, experimentorum continuationem advenienti dedicabam nocti. Quae postquam advenerat, iterum hora undecima tres globulos saevienti gelu exponebam. Horum duo ad dimidiam circiter partem, iterum aqua erant repleti, manente residua parte globulorum vacua, in tertio vero solummodo quarta circiter pars globuli erat vacua. Aeris temperies in thermometro apposito vigesimo sexto notabatur gradu. Hora quarta matutina eundem statum temperiei aeri adesse thermometro deprehendebam, & aquam in duobus globulis, qui tantum pro dimidia parte aqua modo erant repleti, adhuc fluidam inveniebam: in tertio autem aqua congelata, atque globus diffractus erat. Glacies minutissimis sed admodum paucis permixta erat bullulis, pelluciditasque ejus maxime perturbata apparebat & confusae crystallizationi alicujus salis simillima erat. Hujus experimenti contrarium succesa sum (83) sum invisibili cuidam fissurae attribuebam, qua aer externus introitum invenerat atque ita congelationem aquae procreaverat. Quoniam autem magno adhuc flagrabar desiderio, lamellarum generationem in poculo vitreo attente contemplari, idcirco vas vitreum e cubiculo in illam afferebam cameram ubi haec experimenta fiebant, dum autem scalas paucas, quae ad illam ducebant cameram, ascendere volebam, deficiebam scalam aliquam pede bene attingere, quo facto aqua vitro contenta ruditer commovebatur, atque eo ipso momento tota ejus massa plurimis permixta apparebat glacialibus lamellis. Hoc autem casu infortuito edocebar, glaciem in aqua satis frigida agitatione produci posse; curiosus inde eram experimento explorare, an congelatio aquae etiam in spatio vacuo agitatione futura esset. Postquam igitur globulum aliquantum agitaveram, magna animi voluptate eundem phaenomeni eventum cernebam, simulque judicii errorem agnoscebam, quod nempe absentiae aeris fluiditatem aquae attribuissem. Interea e thermometro agnoscebam, gelu multum languescere, liquor enim jam ad vigesimum octavum ascenderat gradum, cito igitur manu dissolvebam glaciem, globulumque unum iterum aeri exponebam (erat autem alter casu infortuito diffractus). Relicto globo per dimidium circiter horae spatium, gelu adhuc magis remittere observabam, thermometri enim liquor jam ad gradum trigesimum secundum pervenerat. Et quoniam verebar, ne remissione frigoris experimenti repetitio vana futura esset, si diutius globulus aeri relinqueretur expositus: hinc ipso tempore, agitatione globuli aquae congelationem procreare tentabam; sed licet fortiter agitaretur, non minima tamen congelationis apparebant indicia. Cum vero hoc modo omnis congelationis spes evanuerat, adhuc experiri volebam, an congelatio sucN 2 cessura (84) cessura esset, si spatium vacuum globuli iterum aere repleretur. Diffracta igitur extremitate tubuli, minutissimae glaciei spiculae per totam aquae massam diffusae generabantur, quae circumrotatione aquae superficiem petebant, amaenissimumque spectaculum reflectione luminis ab earum politis superficiebus praebebant. Quoniam autem hujus hyemis gelu hoc die finiebatur & cum illo experimentorum continuationi finis imponebatur, quam vero tempori opportuniori aliis excogitatis experimentis instituere mihi proponebam. Hyems anni 1722. ita mitis in Hollandia erat, ut per totam hyemem vix aquae stagnantes glacie aliqua obducebantur. Et licet hyems initio anni 1723. multo severior erat, attamen negotiorum copia, aliorumque experimentorum major necessitas continuationem eorum prohibebant. Cogitationes aliquas de horum phaenomenon causis quidem apponerem, sed ob experimentorum insufficientem copiam illas relinquo, sufficietque mihi experimenta & observationes memoratas recensuisse, an forsan viri perspicacissimo ingenio praediti, illas contemplationibus suis dignari vellent. F I N I S. L O N D O N: Printed for W. and J. I N N Y S, Printers to the Royal Society, at the West End of St. Paul's Churchyard. 
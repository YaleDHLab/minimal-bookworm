[796] XI. Samuelis Christiani Hollmani, Logic. & Metaph. in nova~ Gottingensi Academia, P. P. O. de Duplicaturae fibrarum, in foliis quibuscunque conspicuae Usu, aliisque huc pertinentibus, Conjecturae. Q U U M illa, quae de duplici in foliis quibuscunque minimarum fibrillarum reticulo, facile a se invicem separabili, & a natura ipsa distincto, in superioribus annotata sunt, extra controversiam, & dubitationem omnem, videantur esse posita, atque oculari demonstratione confirmari facile cuivis possint; operae jam videtur esse pretium, paucis hic exponere, Quisnam verus hujus duplicaturae videatur esse usus. Non putamus vero, quenquam, in rerum naturalium contemplationibus vel mediocriter versatum, adeo temere in plantarum anatome fore hospitem, ut ignoret, plerasque in plantis occurrentes fibras ligneas, hisque analogas, tubulos, & canaliculos, quamplurimos minimos efficere, quibus succus nutritius, inde ab extremis radicum fibrillis, ad remotissimas quascunque partes, vehitur, atque a principio suo movente, quodcumque tandem illud quoque sit, propellitur quasi, protruditurque. Neque qui haec noverit, etiam temere ignorabit, fibrillas illas minimas, quibus caulis, vel pediolus, foliorum constat, canaliculorum illorum minimorum elongationem, & continuationem quandam, solum esse, & peculiarem quendam eorundem fasciculum quasi constituere, quibus succus nutritius ad partes folii reliquas transmittitur, per easdemque distribuitur; quique per varias divaricationes, & quasi ramificationes, per universum folii [797] folii planum postea explicantur, atque a se mutuo magis magisque recedunt, variis tamen anastomosibus, multis in locis, sibi mirifice iterum simul inosculantur, sicque inter se cohaerens quoddam fibrillarum, & tubulorum minimorum reticulum constituant. Hoc enim omne in foliis quibuscunque etiam non excarnatis, si luci copiosiori obvertantur, etiam nudo oculo, vel mediocri microscopio observari a quovis facile potest. Neque illud tandem quoque quenquam, rerum naturalium vel mediocriter saltem peritum, latere posse existimamus, quod jam proxime elapso seculo multi viri celeberrimi in eam ingressi sint sententiam, quod succus nutritius in plantis non alia, quam in animantibus, ratione, hoc est, per circulum, moveatur; quodque coram ipsis Societatibus Regiis, LONDINENSI & PARISIENSI, varia maximam huic sententiae veri speciem conciliantia, tentamina & experimenta jam olim, recentiusque, instituta sint. Haec omnia ergo, quando de usu duplicaturae in foliis, eorumque minimis quibuscumque fibrillis, dicere jam instituimus, tanquam aliunde satis cognita, & fere jam pervulgata, hic merito supponimus. Facile vero jam, his praestructis, videri cuiquam poterat, non posse temere luculentius quoddam, quo illa in dubium a multis adhuc revocata, succi nutritii in plantis circulatio confirmari, & extra controversiam omnem poni facilius possit, inveniri argumentum, quam hanc ipsam reticulorum in foliis quibusvis duplicaturam. Quodsi singulae enim istius reticuli fibrae totidem tubuli sunt, quibus succus nutritius in folium ipsum ascendit, & per illud ~buitur, de quo nemo fere dubitat, atque horum tubu5 L 2 lorum [798] lorum talis jam duplicatura ~ datur, ut ne minimus quidem sit, qui non comitem suum, exactissime sibi respondentem, habeat; nihil fere manifestius jam esse videtur, quam alterum illorum genus arteriarum quasi, alterum vero venarum, officio hic fungi, quippe quas eodem modo in corpore animali se perpetuo comitari mutuo, constat; adeoque & alterum illorum succo nutritio a radicibus ad extremos usque apices advehendo, alterum vero eidem ab extremis arborum & plantarum apicibus ad radices revehendo, inservire; sicque motum ejusdem circularem, hoc ipso diverso tubulorum genere, in plantis & vegetabilibus perfici. Non est ille hic locus, quo disquiri jam a me vel possit, vel debeat, quid mihi illi, de succi nutritii in plantis circulatione, sententiae veri videatur subesse, vel minus, quidque in experimentis, ejus confirmandae rei causa institutis, vel dubium, vel uberiori saltem disquisitione dignum, adhuc esse videatur; de quo alio forsan & loco, & tempore. Ponamus vero, extra omnem dubitationem jam esse positam illam succi nutritii in plantis & vegetabilibus circulationem; haec tamen tubulorum, si ita appellare licet, in foliis a me jam observata duplicatura huic sententiae non omnino videtur favere, quam maxime id etiam vellem: majorem enim forsam tunc apud multos hoc novo invento ~ gratiam, quam nunc quidem. Etenim initio nondum satis evidens, & dubitatione omni carens, esse videtur, quod reticuli cujusvis, separatim spectai fibrillae, illarumque divaricationes, integri tubuli, totidemque tubulorum integrorum ramificationes sint, siquidem in ejusmodi fibrillis, transversim dissectis, vel disruptis, nulla hactenus tubulorum quorundam orificia osculaque, qualia quidem in quorumvis [799] rumvis lignorum fibris, transversim, seu horizontaliter, dissectis, facili observare negotio licet, vel optimae notae microscopiis detegi, a me potuerunt. Forsan ergo, dum pars alterutrius reticuli convexa, partis alterius concavae sinu quasi excipitur, arctissimeque includitur, tenuis aliqua, insensibilisque, solum cavitas inter utramque relinquitur, quae transmittendo succo nutritio inservit; hocque adeo modo divaricationes utriusque reticuli inter se conjunctae, tubulorum demum officio defunguntur. Quodsi vel maxime vero, non obstantibus modo adductis, vellemus concedere, singulas utriusque reticuli fibrillas totidem integros, perfectosque, tubulos, quibus singulis succus aliquis nutritius transmittatur, perque universi folii substantiam distribuatur, esse; ne sic tamen arbitror, confici statim exinde poterit, alterius reticuli tubulos arteriarum, alterius vero venarum, officio fungi, sicque succum nutritium in his reticulorum tubulis per circulum moveri. Duo enim inprimis in isthac foliorum praeparatione supra jam commemorata, & descripta, observavi, quae huic sententiae minime videntur favere. 1~. Scilicet deprehendi, minimas utriusque reticuli fibrillas, in extremo folii margine sitas, terminatasque, longe facilius a se invicem separari posse, suaque quasi sponte jam recedere, quam quae a margine undequaque remotiores sunt, & longius ab eodem distant; etsi cuticula utraque in extremo margine arctissime undiquaque adhuc inter se cohaereat; indeque & licet ab utroque folii reticulo, per totum ejus ambitum, sua sponte jam recesserit, hic tamen cultello adhuc dissecanda studiose sit, si altera ejusdem lamella recedere ab altera debeat: id quod evidentissimo videtur esse argumento, fibrillarum utri[800] utriusque reticuli extremitates in margine folii non inter se cohaerere, atque arteriarum instar in venas suas recurvari, replicarique, siquidem omnium arctissime alias tubuli isti subtilissimi, hoc inprimis in loco, cohaerere inter se deberent. 2~. Illud quoque annotatione dignum hic est, quod non raro mihi evenisse memini: Contigit nempe aliquoties, ut, quando altera folii, aquae innatantis, superficies durante putrefactionis tempore ex aqua aliquantulum prominuit, haec ipsa superficies quoque tum minus, quam altera, sub aquam depressa, eademque undiquaque contecta putrefactione ad sceleti praeparationem apta facta fuerit, difficiliusque & cuticulam, ipsi impositam, dimiserit, & partes viridulas, inter reticuli lacunas interpositas, elui aqua permiserit, quam in altera quidem ejusdem folii superficie utrumque successit. Hoc ergo quando jam evenit, microscopio aliquoties observavi, inferius, si putrefactionis situm, statumque, respicias, ejusmodi folii reticulum omni, inter ipsas ejusdem divaricationes & lacunas alias haerente, pulpa viridula denudatum jam conspici, haerente eadem adhuc, intimeque infixa, intextaque, inter alterius, superioris nempe eodem respectu, reticuli divaricationes, & lacunas: id quod quilibet, qui manum modo ipsi rei admoverit, facile ipse quoque, data occasione, observare poterit. Quum ex hoc ipso ergo evidens satis sit ipsam etiam pulpam illam subtilissimam virescentem, quae utrique folii cujuscunque cuticulae proxime subjacet, eademque separata sponte sua, maximam partem, plerumque, post debitam putrefactionem, effluit, in duas non minus lamellas, & strata quasi totidem diversa distinctam esse, quorum alterum uni, alterum alteri, folii reticulo intime, arctissimeque, intertextum quasi [801] quasi est; maxime etiam videtur esse evidens, alterum folii reticulum generandae & nutriendae uni, alterum alteri, foliorum quorumvis superficiei inprimis inservire, huicque usui a Creatore sapientissimo destinatum etiam potissimum esse. Quum hac ergo ratione de Duplicaturae istius, in foliorum quorumcunque sceletis, usu jam quodammodo constet; alia nonnulla ad hoc argumentum pertinentia hic adjicere adhuc liceat, quorum primum generationem pulpae istius viridulae, quae inter reticuli utriusque lacunas, in folio virescente, utrinque interjacet, inprimis concernit. Constat mihi scilicet ex plurimis circa plantas & vegetabilia institutis & observationibus & experimentis, primum, quod ex succo nutritio in vegetabilibus procreatur, concretum formam quandam vesicularem, & utricularem, semper prae se ferre; unde & dudum utriculorum nomine a rerum istarum peritis scriptoribus compellatum idem est. Patet id ex medulla quarumcunque arborum, patet ex cortice earundem viridi, patet ex florum, ex terra immediate prognatorum plerorumque, caulibus, ipsisque horum, & ex arboribus protrusorum, florum, tum & reliquis communibus plantarum quarumcunque, foliis, in quibus vel nudo saepius oculo utricularis, & vesicularis, illa figura conspici facile potest. Jam vero, experientia porro constat, quod, quotiescunque liquidum paulo viscidius, vel partibus quibusdam salinis & oleosis impraegnatum, per tubulos quosdam angustiores, leniori aeris agitatione & quasi suffocatione propellitur, semper illud in vesiculas nunc plures, nunc pauciores, in tubulorum illorum extremitatibus expandatur, id quod vel puerorum nostrorum lusu, aqua sapone saturata fieri solito, in vulgus constat. [802] stat. Quoniam ex anatome vero plantarum constat, partes, fibrasque, illarum solidas maximam partem tubulos, canaliculosque, minimos constituere, quae inde a radicum fibrillis ad extremos usque frondium in plantis perfectioribus apices excurrunt; neque minus constat succum nutritium nulla fere alia vi, quam aeris, radicum fibrillis incumbentis & gravitate, & vi elastica, ad frondium apices propelli~; probabile admodum est, succum nutritium, aeris vi per tubulos plantarum angustissimos, ad illorum usque extremitates propulsum, in vesiculas quasdam minimas expandi, postque partium aquearum insensibilem transpirationem solidescere, formamque illam vesicularem retinere, sicque primum illud concretum vesiculare, & utriculare, in plantis formari. Atque ex simplicissima hacce theoria omnia fere circa nutritionem, & incrementa, plantarum occurrentia phaenomena explicari, illisque, quae a viro solertissimo, eruditissimoque, STEPHANO HALES, in the Vegetable Statics, jam observata sunt, lucem aliqualem affundi adhuc posse existimo, uti alio tempore pluribus ostendam. Hoc ergo modo viridulam quoque illam substantiam, eamque vesicularem, & utricularem, ex minimis reticuli cujusvis tubulis, illorumque extremitatibus, in foliis quasi exsudare, atque minimis illis tubulis adhaerescere, ibidemque intra cuticulas sensim paulatimque magis indurari, sicque cum tubulis illis, ex quibus protruditur, quorumque lacunis intertextum quasi est, in utroque folii cujusvis reticulo commune & continuum quoddam expansum tandem efficere, admodum mihi cst probabile. Quae causa vero divaricationis tubulorum ipsorum a se invicem sit, etsi ex iisdem fundamentis intelligi jam poterat, pluribus tamen explicari jam in praesenti nequit. Quoniam pulpa [803] pulpa vero illa viridis longe tenerioris adhuc, molliorisque, quam ipsi reticulorum tubuli sunt, substantiae est; facilius quoque putrefactione eroditur quasi, & destruitur, dum tubuli reticulorum ipsi integri adhuc, illaesique a putrefactione ista supersunt, illaque omni ex parte denudati conspici distinctissime possunt. Hoc ipsum vero jam alteram illam observationem mihi suppeditat, quae annotatione aliqua adhuc digna esse videtur. Etenim saepius mihi in lapidibus figuratis, qui plantarum variarum, etiam exoticarum, figuras referunt, atque ejusmodi quoque plantas, cum omnibus suis ramificationibus expressas, saepe exhibent, quae adeo tenerae, & subtiles, sunt, ut nullae, illis similes in universo naturae regno ullibi existant, dubium movit, undenam illarum figurae oriri in lapidibus istis potuerint. Certe in montibus, Gottingam nostram cingentibus, magna ejusmodi lapidum copia jam eruitur, & ad construenda aedificia, publica privataque, immo & ad sternendas urbis vias plateasque, adhibetur, quae praeter varii generis conchylia petrefacta, tum & stellas marinas, cornua ita dicta Ammonis, & ejusmodi alia, ingenti multitudine sinu ipsorum comprehensa, inter conchyliorum juncturas, immo in ipsis nonnunquam conchyliis petrefactis, adeo affabre factas subtilissimarum arbuscularum delineationes exhibent, ut nudo oculo vix adsequi omnia liceat, meritoque dubitandum sit, esse in tota natura nullum ejusmodi plantarum genus, quod subtilissimos adeo ramusculos habeat. Post sceletorum vero illorum praeparationem, factamque istam observationem, quod putrefactione pulpa illa viridis facilius, quam ipsi reticulorum tubuli, corrumpatur, dubium fere illud, 5 M mihi [804] mihi subortum, jam expiravit. Subtilissimae enim illae in lapidibus, vel corporibus etiam petrefactis, delineatae arbusculae nihil jam videntur esse aliud, quam ipsa foliorum hujus vel illius plantae, post putrefactionem illorum adhuc residua, reticula, quae, post reliquorum corruptionem, figuram suam massae isti molliori, quae in duriorem successu temporis lapidem abiit, impressam, delineatamque reliquerunt ita, ut ipsa non raro in lapideam substantiam commutata deprehendantur. Apud me saltem haec, ob summam reticulorum istorum, cum subtilissimis illis arbusculis, affinitatem, dubitatione omni carent: forsan vero & aliis isthaec non omni probabilitate destitui videbuntur. 
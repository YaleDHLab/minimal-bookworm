Observationes duae Alberti Haller, Prof. Med. Gotting. R. S. S. Lond. S. Fabricae morbosae in Cadaveribus repertae. O B S E R V A T I O I. IN faemina quadragenaria reperi venam cavam inter renalis sinistrae originem, et inter iliacas venas, enormiter angustatam, ut vix quidquam transmitteret. Aliquid tamen polyposi duri sanguinis in ejus cavitate, quae inter crassas membranas arctissima fuit, repertum est. Vena vero spermatica dextra enormiter dilatata, unciali diametro venae cavae locum subiit, et sanguinem, exclusum a via solita, reddidit ureteris venae, alioquin in sano corpore exiguae, ortae ab iliaca dextra. Read May 7. 1747. Rarissimi hujusmodi coalitus exemplum aliud reperi in JOHANNIS RHODII Mantiss. Anatom. Obs. XXI. Ex utroque constat, etiam in maximis truncis vasorum corporis humani morbos subnasci posse, et obstructionem in venis vere dari; et canales minimos, quando sanguinis, solitis viis exclusi, impetus eo vergit, patentissimos reddi posse. IN [528] O B S. II. IN faemina decrepita, quam centum annorum aetate esse dictitabant, non tamen ita firma fama, ut eam sequi tuto liceat, aetatis summae aliqua vestigia reperi. Tota corporis fabrica durior fuit, vel cultro judice. Glandulae conglobatae sanae, sed similes fere renalis carnis firmitati; nervi praeduri; cellulosa tela ubique vix scissilis; costarum cartilagines nondum osseae, nisi supremam velles, quae cum sterno, nexu vix ullum discriminis vestigium relinquente, conferruminata erat. Sed in ea costa id non rarum est. Verum in arteria magna multae mortis causae fuerunt. Amplissima primum aorta, qua ex corde prodit, ut quinque unciarum et linearum duarum esset ambitus. Deinde aperto hoc, non aneurysmate quidem, sed amplissimo tamen sinu adparuit. 1. Valvulas cordis arteriosas partim induratas, partim etiam petrosis tumoribus varias esse, perinde uti COWPERI fere figurae demonstrant [Myolog. reform. T. XI.]; reliquae valvulae venosae et arteriosae cordis vix mutatae. 2. In arteria aorta, tum ad cor, tum in thorace, in abdomine denique, membrana interna undique lacera, quasi scabendo in eminentes cristas liberas, fluctuantes, mutata, tamquam ulcere aliquo consumta esset. Hae squamae passim osseae erant, alicubi etiam petrosae, et acervi tophaceorum granorum plerorumque vasorum ex aorta oriundorum ostia obsidebant. Membrana musculosa sana fuit, tum externa, ut vitium omne in intima sederet. 3. In hypogastricis, iliacis, pelvis, arteriis, et iis quae ex pelvi ad nates exeunt, plurimae crustae osseae, subflexiles tamen, in quas mutata erat interna harum arteriarum [529] arteriarum membrana, ita tamen adhaerentibus fibris carneis, ut passim calculosae squamae ductubus transversis inscriberentur. Nihil tamen hic petrosi. In omnibus arteriis corporis praedura et figurata teretia sanguinis crassamenta, suo canali tamen minora. 4. Vesicula fellea flava bile vix amara plena, et calculis ad viginti, exiguis, angulosis, quorum unus ita obsidebat ostium ductus cystici, propius paulum cholidocho, quam prima cystici valvula, ut bilis, contra quam solet, ex vesicula premendo expelli non posset. Dulcedinem in bile, quando in calculos coivit, plerumque reperire soleo. Haec fere fuerunt, quae observationem mererentur, et demonstrant arteriarum internam membranam ab ictubus repetitis cordis tandem partim indurescere, partim inter ossificata spatia rumpi, sic debilitari truncum aortae, et ad aneurysmata reddi pronum. Demonstrat etiam in ipso sanguine ubique terram veram calculosam circumvehi, nec in renalibus solum viis deponi, sed ibi haerere et congeri, ubi ruptae sunt levissimae membranae vasorum, et adtractio terrearum molecularum ad asperas inaequales superficies major est. 
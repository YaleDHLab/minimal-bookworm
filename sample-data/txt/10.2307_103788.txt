(313) IV. Experimentum, in Argenti-Fodina Salana, circa ascensum Mercurii in Barometro, institutum. Per And. Celsium. Ex Actis Literariis Sueciae Ann. 1724. Trimestr. IV. AD variationem columnae mercurialis observandam, pro diversa altitudine regionum atmosphaerae, fodinae nostrae profundiores in primis idoneae censeri debent. Harum enim profunditatem non modo omni exactitudine metiri; sed & brevi temporis spatio observationem totam absolvere licet. Quo sane commodo haud raro destituuntur, quibus circa altiores montes haec talia experiri animus est. Si itaque quamplurima in variis fodinis instituerentur experimenta; nulli dubitamus, quin vera progressio, qua densitates aeris decrescant, tandem sua sponte se proderet. In magna fodina Cuprimontana argenti vivi ascensum a viro amplissimo Georgio Vallerio dudum observatum esse, ex litteris ipsius ad Cl. De La Hire d. 15 Julii, A. 1711. Fahlunae datis, certiores reddimur. * In argenti vero fodina Salana, septem fere milliaribus ab Upsalia versus occidentem dissita, hujus rei periculum a me factum est die 28 Aug. currentis anni. Scilicet juxta limen putei Reginae Christinae, (Drottning Christinae Schatcht,) hydrargyri altitudinem 30 digit. & 38 centes. seu 3038/1200 pedis Suecani observavi. Cum Barometro deinde in tonna, quae funi adpensa machina hydraulica trahitur, ad profunditatem 636 pedum me demisi; ubi mercurius ad 30 dig. 98 centes. ascendisse de* Vid. Memoires de l'Acad. R, des Sc. l'ann. 1712. p. 108. prehensus (314) prehensus est. Inde iterum evectus ad orificium putei, in eadem ac antea altitudine, nempe 30 dig. 38. cent. columnam mercurialem notavi. Adeo ut hydrargyrum 636 ped. in aere elatum 6 lineas seu 6/120 ped. descenderit; & sic consequenter, si aer aeque densus ubique supponeretur, unius lineae in cylindro mercuriali variatio, 106 ped. altitudini perpendiculari corresponderet. Horae illius intervallo, quo integra perficiebatur observatio, caelum erat pluvium nonnihil & ventosum; nulla tamen sensibilis mutatio, columnae mercurialis in alio Barometro supra fodinam parieti affixo, isto tempore videri potuit. Postero die, aere sereno & tranquillo, ad basin templi urbis Salae, haud procul a fodina distantis, argentum vivum 30 dig. 36 cent. altum haesit, ad altitudinem vero 145 ped. in turri ejusdem templi scandens, mercurium ad 30 dig. 23 cent. substitisse deprehendi, ut unius lineae in Barometro descensui, altitudo 111 7/13 ped. respondeat. Basis templi 60 fere pedes infra superficiem fodinae deprimitur. Ipsius autem fodinae elevationem supra mare Balticum explorare nondum licuit. Ut haec nostra observatio cum exterorum hujus generis experimentis rite conferri queat, notandum est inter pedem Suecanum & Parisinum Regium eam rationem intercedere, quae est inter 1000 & 1096, seu 125 & 137 proxime; quam ex pede Gallico orichalceo, insignis artificis Chapotot manu insculpto, cum pede Stiernhielmiano, qui in Bibliotheca publica Upsal. servatur, collato, exactissime observavi. F I N I S. 
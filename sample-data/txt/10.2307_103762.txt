(147) VII. Casus rarissimus. Visus objectorum partialis, communicante Domino Abrahamo Vater, Prof. Med. Wittemb. R. S. S. FOemina mediae aetatis, anno superiori, a retro-pulsa, per balneum, & subsecutam refrigerationem, Coryza, unica nocte incidit in cataractam nigram, seu guttam serenam: nam mane e somno experrecta, usu oculorum orbatam se sentit, nullo extrinsecus in oculis vitio apparente. Post usurpata vero medicamenta varia laxantia & sanguinem purificantia, interpositis simul vesicatoriis, una cum decenti Diaeta, visus sensim rediit, ita tamen ut notatu dignae visus vicissitudines, ac singularia in eo phaenomena occurrerent. Primum enim omnes ipsi obvios homines, capite quasi truncatos vidit, solo corpore absq; capite in oculos incurrente. Successu temporis, cessante hac observatione, objecta quidem tota, sed quasi per nebulam aut per rete vidit, & hoc cessante, maculas tamen & flocculos oculis obversari percepit. Tandem affectus hic in visum partialem, quo hoc ipso tempore adhuc laborat, degeneravit. Nunc enim, utroque oculo aperto, & versus objectum directo, illud quidem totum conspicit: alterutro vero eorum clauso, pars objecti, macula aut nebula rotunda tecta, videtur, quae macula tanto major apparet, quo longius oculus ab objecto removetur. Prout autem oculus sive dexter, sive sinister, occluditur, semper quidem media objectorum pars, at diversa, obscuratur. Ita si, exempli gratia,has tres voces in charta scriptas (Ego sum caeca) intueatur oculo sinistro tantum, pupilla versus mediam vocem Sum directa, haec in visum non incurrit, sed tantum (148) tantum duae voces Ego caeca conspiciuntur. Pupilla vero versus vocem Ego directa, haec evanescit, ita ut tantum Sum caeca videat. Quod si e contrario oculum sinistrum claudat, & oculo dextro inspiciat objectum, tunc medium quidem pariter obscuratur, ita tamen, ut tantum pars quarta visum fugiat, tribus partibus clare conspectis. Ita si, exempli gratia, oculo huic objiciat has quatuor voces, in charta scriptas, (Ego opto esse sana) tunc pupilla ad medium directa, omnes voces videt, praeter vocem opto, quae macula itidem rotunda obscuratur, & videt aegra ita tantum, Ego esse sana. Quoniam ergo ex hoc casu apparet, maculam illam rotundam, qua pars objecti obscuratur, esse fixam quidem, sed pro varia pupillae directione locum mutare, dubium videtur, utrum vitium in humore crystallino, an in tunica retina haereat? In tunica quidem cornea nulla obscuritas aut macula patet. Majoris vero momenti, ac explicatu difficilius videtur antecedens phaenomenon, ubi aegra totum hominis corpus, excepto tantum capite, conspexit. Quamobrem hunc casum Illustrissimae Societati Regali exponendum esse duxi, quoniam hic viam mihi parare videtur, ut multa utilia ad visum illustrandum ex eo deduci queant. Dabam Wittembergae Saxonum D. XX. Mart. MDCCXXIV. VIII. Sectio 
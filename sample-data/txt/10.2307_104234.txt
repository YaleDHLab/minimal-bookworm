[41] III. Dias Antrorum mirabilis Naturae, glacialis alterius, alterius Halitus noxios eructantis, ad Regiam Societatem Scientiarum Londinensem, a Matthia Belio Pannonio, R. S. S. missa. C A P U T I. De Antro Glaciali Szelicensi. ~. I. E S T, in Carpathi radicibus, qua se in meridiem, jugis dorsisque sensim mitescentibus, sinuant, Comitatus Thornensis, ab arce Thorna, sic adpellatus. Angusto is ambitu, ac fere montibus impedito, definitur: quos tamen, pro Carpathi ingenio, passim naturae prodigia, insignes faciunt. In his montem suo merito recensueris, qui inter Szelicze, & Borsua, vicos adtollitur: non quod mole reliquos antecellat; sed quod speciem habeat portentosam, cujus nunc historia exhibenda est. ~. II. Antrum Szelicense dicimus, a vico Szelicze nuncupatum. Situs pago, inter sylvas ac nemora, collinus ideoque effoetus, coelum asperum, aer obtigit frigidus, quem validi ac fere perpetui Aquilones, ex nivoso celsoque illo Carpatho, a Septentrione dejecti, extra modum immitem reddunt, ut muscis atque culicibus tunc quoque inhospitalis sit, cum tota regione maxime calet. In hujus vici agro, antrum, de quo sermo est, in montem nunc memoratum grandi & obverso in Aquilonem hiatu dehiscit: quippe qui, orgyias XVIII. altus, IX. latus est, atque ideo accipiendis ac penitus hauriendis Aquilonibus sic satis idoF neus [42] neus laxusque. Profunda antri, & subterranei petrosique specus, inexpertis meatibus, in Meridiem abeunt. ~. III. Natura antri id habet prodigii, quod cum extus bruma intensissime riget, tepido sit intus aere; frigido contra, immo glaciali, cum sunt fervidissimi soles. Nimirum, simul diffugientibus nivibus, ver inire coepit, interior antri concameratio, qua ea meridiano soli dorso objicit, aquam limpidam & passim distillantem exsudat: quae interni frigoris vi, in pellucidam glaciem concrescens, stirias efficit, ad ingentium doliorum molem crassas ac pendulas, inque ramos abeuntes, miris illusos speciebus. Quod aquae, e stiriis, humi arenosae decidit, id quoque opinione celerius congelat. Ergo, non fornices modo, natura in solidam petram cavati, sed fundum quoque antri, multa & nitida glacie convestitum est. Crederes, totam cavernam, e crystallo, substructam incrustatamque esse, ita circumquaque glacies resplendescit. ~. IV. Inusitatus hic obtutus eo est ingredientibus speciosior, quo antri intercapedo & latius abit, & deprimitur profundius. Qua adiri potest antrum, quinquaginta orgyiarum profundum, sex & viginti laxum est; concamerationum altitudine, ob tuberosos rupium arcus, inaequali. Quod ultra demergitur, propter hiatus praecipitium, inexpertos habet recessus. Neque enim erat adhuc, qui in adeundis antri penetralibus facere voluisset periculum, ob lubricos gressus, & fallentem vestigia glaciem. Certe enim, incisis, multo labore, gradibus opus habent, qui vel exploratum profundum illud adire volunt. Erant, qui immissa bolide, specus interiora ibant exploratum: veium, quod antrum, non ad putei modum recto tramite, [43] tramite, seu perpendiculariter, deprimitur, sed varie se, & in anfractus sinuat, inutile fuit experimentum. Plus ii profecerunt, qui sclopos, solide largeque fartos, intra specum disploserunt. Adversum est enim, absorptos intime boatus, per plura temporis minuta, ad modum validissimi tonitru, illiso huc & illuc sonitu, horrendum quid reboasse: quod argumento fuit, profunde antrum propagari, habereque diffusos quaquavorsum meatus. ~. V. Glaciale istud specus ingenium, totum aestivum est: quod ideo admirationis habet plurimum; augescit enim cum increscente solis ardore. Primo, nimirum, vere, hibernus ille tepor cessare, mox, ubi id adolevit, intendi frigus occipit, tantis accessionibus, ut quo magis aer incalescit, eo antrum frigeat exquisitius. At ubi aestas iniit, jamque fervet Canicula, in glacialem brumam intus abeunt omnia. Tunc scilicet, ubertim destillantes ex specus fornicibus aquae, in glaciem solidantur, tantis incrementis, ut, qua hodie tenues adparebant stiriae, eae perendie dolia referant, & quasi in praeceps ruentia petrarum fragmenta. Passim, qua guttatim per antri latera, demanat latex, mirificae visuntur incrustationes, & ad tapetum formam, quasi ex artis praescripto, fabrefactae. Reliquum glaciei ita mutuo haerescit, prouti aestus sub dio sunt vicissitudines. Nam, si continenter & vehementius caleat, plus glaciei & stiriis adcrescit, & parietibus fundoque antri; sin calor, quod fit, aut Aquilonibus aut delapsis imbribus temperetur, lentius concrescunt aquae, quin & glacies ipsa largius tunc sudat, & exiles quasi rivulos quosdam fundere incipit: dum, incalescente iterum coelo, ad ingenium redeat, glaciale specus temperamentum. Fuere, qui observarunt, praeF 2 fagire [44] sagire ejus naturam aeris vicissitudines, sicuti solent barometra. Nam, si aer extus immineat fervidior, pluribus ante horis, quam fervor ille adest, tenaciore gelu aquae adstringuntur in glaciem: quod contra se habet, si aer sub dio ingruat frigidior; tunc enim, calidissimo adhuc caelo, dimanare sensim glacies incipit. ~. VI. Fit, ex hac antri natura, ut <inferred>tantum</inferred> ei sufficiat, de pellucidissima glacie, quantum ne sexcentae quidem quadrigae, in singulas hebdomadas oneratae, possint exinanire. Atque habent hoc omnino in more positum accolae, ut cum operis campestribus distinentur, & aut faeno parando, aut cogendis frugibus, in antri hac vicinia, suo ritu, vacant, glaciem hinc promant, eaque aut refrigerent tepentes fontanas, aut ad solis aestum glaciem ipsam in potum liquefaciant: insigni salubritatis opinione; quando putant aquae istud genus & stomachum minus onerare, & pronius seu per sudores excerni, seu per vesicam: quod proclive est omnino ad credendum, in ea aquarum percolatione: qua de re jamjam arguendi erit locus. ~. VII. Sunt vero frigori, intensiori illi, & remissiori, suae per antrum regiones. Ex aprico, jucundus ad specum est aditus: quippe auram adflans, Ethesiarum simillimam. Mox, ad passus aliquot progressis, plus inhorrescere, ac si porro pedem proferant, subeantque antri propylaeon, artus intremiscere occipiunt, ut necessum habeant laxatas forte sub dio vestes curatius adstringere. Inde, in profundum abeuntes frigus excipit brumali suppar, ut hi quidem calidiore halitu manus confovere, illi valida artuum commotione, molestum, ac fere intolerabile frigus, mitigare debeant. Quod [45] Quod eo subinde fit intensius, quo se profundius immittunt curiosi scrutatores. Sed, gradum referentibus, contraria eveniunt omnia: nam, quo ex imo, pedem efferunt altius, eo frigus est remissius; dum remittat atque intepescat penitus. Postea, ubi Canicula deferbuit, jamque in autumnum aestas desiit externi aeris habitum specus suapte natura sequitur. Primis nimirum mensibus, & dum noctes ineunt gelidiores, dimanare sensim glacies, tunc frigescente magis ac magis aere, & ubi jam glacie extus rivi adstringuntur, quasi admotis ignibus, liquescere incipit; donec incumbente bruma, nullo post se relicto vestigio, prorsus inarescat. Tunc vero placidus, toti specui, calor inducitur, fitque glaciale illud conditorium perfugio insectis, & bestiolis aliis hiemem aegre ferentibus. Nam praeter muscarum & culicum agmina, vespertilionum item globos, atque noctuarum contubernia, lepores quoque & vulpes hospitatum huc concedunt: dum adolescente vere iterum redeat specui glaciale illud ingenium. Antri superficies, profunda humo obruta, atque soli opposita meridiano, ubere ac pingui gramine herbescit, estque ideo pabulantibus armentis, quin & faeniscoio, si pecus arceatur, opportuna. ~. VIII. Haec ita se habent. Nunc, quemadmodum insolens antri natura explicanda sit, paucis videamus. Universim, eae sunt caloris atque frigoris vicissitudines, in subterraneis, ut certare quasi mutuo videantur. Nam, cum aestuat foris aer, frigent cavernarum istiusmodi recessus; atque tepent iterum, cum extus aere frigus est: id quod, cellae vinariae, profundius paulo depressae, quotidiano & vulgari satis experimento, condocent. Nempe, ea est caloris efficacitas, ut, quum telluri, elemento ex se crasso, humido, ac [46] ac frigido, incumbit, nativum ejus frigus interius propulset, atque in factas arte aut natura specus, coactum, notabiliter condenset. Quod aliter se habet, quando frigus terrae superficiei incubat; prolicit enim, imis visceribus, conceptum, a quocunque principio, calorem, & qua se per cellas aut cavernas diffundere potest, aerem efficit tepidum, passim etiam eximie calentem. Succurrit, haec scribenti, civium meorum, per Hungariam, campestrem illam, & aestivis solibus, extra modum torridam, vini frigefaciendi, vetus consuetudo. Nempe, cum per vastas solitudines iter faciunt, aut illic, pro re nata, moras coguntur nectere, neque aut glacies, aut fontana aqua, refrigerando potui sufficit, scrobem, ad duorum fere pedum altitudinem, humi defodiunt: huc demum vinarias lagenas immittunt, atque refossa humo, diligenter ac solide contegunt: tunc ignem subitaneum & luculentum, super eadem illa scrobe, in qua vinum est conditum, ex stramine, faeno aut arundine, componunt; qui ubi suapte restinctus, aut disjectus est consulto, regesta calente extus humo, vinum eximunt, non secus refrigeratum, quam si aquae glaciali immersum habuissent. Unde vero, vino illi inductum frigus illud? Nimirum, flammarum ille fervor, qui superficiem scrobis subito concalefecit, nativum terrae frigus, undiquaque condensatum, lagenae circumfudit, quod demum vinum pervasit, fecitque gustui idoneum. ~. IX. Pronum hinc est conjicere, quemadmodum antrum istud Szelizense, nunc glaciali sit natura, nunc iterum tepescente. Caloris extus, in antri superficiem incumbentis, vis & efficacitas, condensato, terrae atque petrarum, quae subtus in fornices abeunt, nativo frigore, aquas gelidas primum, mox & congelantes, [47] lantes, efficit: dum refrigerato iterum aere, proliciatur, imis terrae visceribus conceptus calor. Haec, ad eum modum, vulgo in sensus incurrunt. Quae cum adfero, non ideo accedo 'Morini sententiae, qua apud du Hamelium, terram, uti aerem, in tres dispertitur regiones; quarum prima, alternis friget & calet; hieme calida, aestate frigidior, usque ad cccc hexapedas seu orgyias patet. Hanc secunda regio, ejusdem illa opinione, excipit, quam semper fervere, ipse expertum se in fodinis Hungaricis ait. Tertiam, jugi frigore tanquam centro terrae, proximam algere conjectat; quemadmodum media aeris regio perpetuo frigida est, ac suprema, & caelo finitima, semper calet. Haec, inquam, Morino relinquimus, tanquam inexplorata incertaque. Sane, quae de fodinis Hungaricis, ad regionis secundae perpetuum calorem adferendum, memorat, non sunt undiquaque vero consentanea. Nam fodinarum quidem, quas optime cognitas habeo, nulla ad quadringentarum orgyiarum profundum, vix ulla ad ducentas hexapedas, deprimitur, ob erumpentium subtus aquarum impedimenta; qui ergo poterat ferventem perpetuo regionem terrae secundam, demum infra quadringentas hexapedas, ineuntem, adire? Sunt fodinis suae omnino regiones, tepidae hic, ferventes alibi, etiam iis locis, quorum profundum ne octoginta quidem orgyias conficit. Sed, ad antri glacialem naturam redeamus. ~. X. Multum, ad eam confert, praeter vulgarem, quam adtulimus, caussam illam, ab incumbentis caloris vi petitam, ipsa antri positio, & concamerationis ingenium. Obversum est nempe ore hiante, frigidissimis Aquilonibus, qui a Scepusiaco Carpatho, in has ejus radices immissi, & frequentes sunt, & vernis po[48] <inferred>potistimum</inferred> atque aestivis mensibus, ultra modum saeviunt, immo furunt; quodque ex nivosis montibus illis deruunt, vehunt secum gelidissimas particulas, quae demum in os antri illapsae, & in ejus concavo, quasi conglomeratae urgente extus calore, ex facili, destillantem aquam pervadunt, inque glaciem adstringunt. Accedit, habitus concamerationum, quae totae e petris, solidissime invicem compactis, & heic submotis altius, alibi in ruinam quasi impendentibus, factae sunt. Petrarum autem Carpathi, plerumque, salsa, nitrosa, aluminosa atque vitriolica est natura. Ergo quid esse potest proclivius, quam glaciem in antro hoc Szelicensi, ex glacialium & dictarum particularum commixtione, ubertim progenerari? Adsentientur nobis, qui artificiosam liquorum congelationem, repetitis saepius experimentis, condidicerunt. Nix enim, vel glacies, cum, sale communi, nitro, aut alumine, aut vitriolo, aequa portione, permixta, & vasi circumposita, aquam vase contentam, in glaciem congelat, etiam media aestate, vel prope ad ignem: ut documenta alia, quae sunt in promptu, sileamus. Hucusque de antro Szelicensi. C A P U T II. De Antro Ribariensi, Halitus noxios eructante. ~. I. LEtales specus, passim, per orbem terrarum observarunt veteres, juxta & nuperi scriptores. Non est instituti mei, eorum, vel nomina tantum consectari: fuse, id genus scrobes seu antra, & horum halitus, Georgius Agricola prosequitur, Libro IV. de Natura eorum, quae effluunt e terra. Do[49] Domesticum Hungariae antrum, quod est in Comitatu Zoliensi, ad vicum Ribar, describendum mihi proposui: partim, ut rem omnem ex vero expromerem, partim ut scriptorum detegerem aberrationes. Meminet, antri hujus, laudatus nunc Agricola, eodem, quem citavi, loco: Nec pars Ungariae, inquit, quondam Dacia dicta, libera est a pestilentibus spiraculis: quae a Neusohla, oppido, aeris metallis claro, absunt circiter sex millia passuum, haec interdum aves, quae advolarint, & reliquas animantes, quae accesserint, solent necare. Male, Neosolium, Dacia concludi, suo loco a monui; de pestilentibus spiraculis, quae accusat Agricola, infra dispiciam. Ad eum fere modum, Wernherus, ejusdem Ribarensis antri meminit b, quem jam non est opus exscribere: quippe qui, propositum habeam, meas ipsius ~ observationes, paucis recensere. ~. II. Ribar vicus est Comitatus Zoliensis, sesquimilliari, secundo amne Grano, Neosolio, in meridiem repressus: quem loco c nunc citato, memoravimus. In hujus agro, collina in orientem positione, Thermae scatent, exquisitae quidem salubritatis; sed ingenii admirabilis: quas jam non vacat expromere. A thermarum istis scatebris, sexcentis circiter passibus, ad solem meridianum, specus haec, obnoxios, quos eructat, halitus, jam pridem infamis, in laetae valliculae, exiguo quodam, sed graminoso prato, se adaperit, habetque vicinum fontem acidum, ad potandum, sic a Notitiae Hung. Novae Tomo II. in Historia Comitatus Zoliensis, Parte Gen. Memb. I. ~. XII. p. 396. b De Admirandis Hung. Aquis; & hunc sequuti, innumeri alii. c Tomo II. p. 504. num. 22. G satis [50] satis idoneum. Olim, dum incuriosior istiusmodi portentorum aetas fuit, vix erat quisquam, qui animum advertisset, ad scrobis inusitatae ingenium. Ergo, fibi quasi relicta, & dumis circumdata, raro, aut nunquam adibatur. Fuit vero tunc, ad fontis modum, aquas ubertim eructantis, comparata, quae, altius salientes non secus, circumquaque dimanabant, quam id in silanis fieri advertas; ubi aqua ex fusore, in cadum saliens, iterum defluit, dum meatus arte factos, subeat. Aquae indoles; lapidescens fuit: quippe longo adfluxu, tophum generans, in eam sensim molem, circa os fontis excrescentem, ut collis postea speciem retulerit: quo quidem, tophacei lapidis incremento, ipsa demum scaturigo, adobruta est; quando nequibat latex ad summa fontis labra, sicuti fiebat antea, bulliendo prosilire. Accessit, rusticorum, fontis praefocandi studium, ne esset, quod jumentis suis metuerent postea. ~. III. Hic vetus scrobis an fontis habitus fuit, cujus vestigium, adparet hodieque, in meridionale prati latus, ad silvosi collis pedem, reductum. Postea, cum subterraneae atque uberes aquarum venae, occultis meatibus, e nupero eo fonte, dimanarent, factum est, ut resolutam humum, proxime ad pristinam illam scaturiginem; subruerent, atque dehiscente prato, novum hiatum aperirent. Hic demum, noxios illos halitus eructare iterum, & cum avibus, tum alii animantium generi, exitialis esse caepit. Advertere agrestes accolae, non cavernam tantum, fatiscente humo, loco antehac continenti, recenter factum, sed perniciabiles etiam ejus exspirationes; quando, nunc aves enectas, nunc prostratas feras, ultimo, pascentia istaic jumenta, subito exanimata, reperiebant. Dici [51] Dici nequit, quantis exsecrationibus invisam specum, rustica plebs, insectata sit: tamquam, quae ab irato numine, depressa, toti illi agro perniciem, sibi exitium, aut jamjam minaretur, aut portenderet in posterum. Ostenti fama late didita, Avernum hi, Orcum illi, alii, hiatum M. Curtii facinore, expiandum, conclamabant. Dehiscebat vero caverna, ad infundibuli speciem, cujus suprema circum labra, ad calicis modum, laxe & in longum diducta, (erant enim viginti quatuor passuum longa, lata duodecim) in arctum sensim coibant, dum in angustum foramen, imo fundo, desinerent, per quod noxius ille halitus erumperet. Aquarum certe subterlabentium streperum murmur exauditur adhuc, ut pronum sit conjectatu, undosum esse oportere rivum, qui per caecos istos meatus fertur, hauriturque demum incertis gurgitibus. Neque enim usquam erumpit in apricum, tametsi, prona, in vallem declivitas, modico a scrobe intervallo, ineat. ~. IV. Insolens hoc cavernae ingenium, uti penitus indagarem, non unam, inde ab Anno MDCCVIII. viam inii. Et primo quidem, cum amico, naturae curioso, pullum gallinaceum, bene adultum, hastili alligatum, supra os specus ita protendi, ut ferire eum debuerint erumpentes ex imo halitus. Vix vero, hastile, ad specum, cum pullo admoveram, cum miser ille, alas complodere caepit, momentoque exspiravit. Secuimus enectum ita pullum, ut observaremus quid virulentae rei fuerit, quod eum tam subito exanimarit? Sed nihil quidquam deprehendimus, quam restagnantem in praecordiis sanguinem, ceteroquin ab omni labe alia intemeratum. Tunc, ipsus ego, exsectis prius in humo gradibus, in scrobem me immisi, ut micantem intus aquam propius contemplarer; sed G 2 ante [52] ante pes erat referendus, quam penitius descendissem; eo quod, ex halituum adflatu, & pectus praefocari caepit, & caput tentari vertigine. Illud mirabile visum est, quod vapores cavernae, & cum maxime noxii sunt adversi, nihil nebulosi aut crassi, quodque notabiliter in oculos incurrisset, referrent: purus ei semper & limpidus ae~r incubat: quod aliter se habuit in Plutoneo, cujus Strabo atque Plinius meminere. Ergo experiundum rebamur, quid hoc sit exspirationum, quod, cum oculis notari haud possit, citam adeo mortem animantibus acceleret. Succurrebat, vix re alia naturam earum explorari posse, quam longiori & capaci fistula, sclopum vocant, pyrio infarta pulvere, intra specus intima, displosa. Id ut factum est, intonuit caverna, & quasi fremitu edito, conceptum interne fumum, pluribus postea horis, jucundo spectaculo, eructabat. Cepimus proinde, ex hoc phaenomeno, argumentum, immissas, displosione illa, in antrum, flammas, sulphurosas intus exhalationes, incendisse, quae huc & illuc rotatae, diutius postea in auras exspirabant. Atque fuerunt sane faetoris eximie sulphurosi, prorsus ad eum modum, qualis tempestate ingruente, in thermis observatus a me est: qua de re infra. ~. V. Sulphureo isto halitu observato, facile fuit ad existimandum, quidquid perniciabilis noxae inest, exspirationibus illis, sulphuri id adtribui oportere, volatili ei, & ultra omnem modum subtili. Itaque, dedimus operam, ut haustas ex caverna letifera aquas, firmando experimento, possemus sollicitius adhibere. Incendit eam cupiditatem, avicularum enectarum, & passim circa specum jacentium frequentia: vix enim unquam, seu mane, seu a prandiis, ad orcum hunc acce[53] accedebamus, quin nova reperiremus funera. Inprimis, Erinaceus, nos adtentos fecit, qui eodem cacoethe suffocatus, unius noctis intervallo, adeo intumuit, ut distenta cute, spinae simul, firmissime alioquin haerescentes, radicitus elisae conspicerentur: quod quidem suspicandi locum praebuit, annon forte bestiola, non halitus tantum cavernae imbiberit, sed & aquas ipsas, quae interne magno nisu ebulliunt, & eodem iterum hiatu, ceu gurgite quodam, absorbentur denuo. Pulmones certe erinacei, livido colore tincti, quin & viscera reliqua, ultra solitam molem distenta, indicio fuerunt, & laticem gustasse, & halitus noxios penitus bibisse bestiam, jam tum, grave quid ac molestum, redolentem. Proinde, aquam, ex profundo eo cavernae gurgite haurimus; haud, sine famuli, quem pronum in caput, sed funibus religatum, immiseramus, periculo. Fuit ea limpiditate plusquam crystallina, levis adhaec, & quasi aetherea, odoris modice sulphurosi, saporis acidiusculi quidem & modice acris, sed haud tamen, seu linguam, seu palatum adrodentis. Nempe, ad ingenium acidularum, quas vicinas habet caverna, proxime sunt visae accedere. Timidius primum, laticem suspectum, & extremis tantum labris gustabamus, dum, alter alterius exemplo factus audentior, modicos primum haustus, mox largiores etiam, nihil dubitaremus facere. Neque cuiquam, tametsi plerique nostrum, delicatioris, & ex thermarum usu, etiam fastidiosi fuerint ventriculi, noxia fuit ea curiofitas; quin erant, qui aqua ea, vinum Hungaricum, generosum illud, miscere posse optarent. ~. VI. Ista sic, & ex vero, plurium annorum curis adhibitis observavimus; ut ferri hinc possit judicium, rectene, ab Agricola, & Wernhero, pestilentes specus hujatis [54] hujatis exspirationes, adpellentur. Nuperus scriptor, virus omne, vel a terrae putredine, vel a stagnantis nescio cujus humoris, vitiositate, provenire, audaciter existimat: quas opinationes singulas, jam excutiamus. Et primo quidem, tametsi letales sint cavernae hujus halitus, pestilentes certe non sunt: quippe qui, non ob congenitum, & quod secum veherent, virus enecant animantia; sed ex causis aliis, quas mox indicabimus. Enimvero, si pestilentiales essent exspirationes illae, aquae bibi, multo minus, enecta halitibus istis animalcula, uti sunt galli gallinacei, turdi, palumbes, ac lepusculi comedi, sine vitae, saltem melioris valetudinis jactura, possent: quod faciunt tamen procul omni noxa, qui rei inusitatae faciunt experimentum, dum in thermis hujatibus, aut animi aut salubritatis caussa, lavant. Sed terrae forte putredo, aut stagnantis cujuscunque humoris vitium, exitiales illos ructus exspirant. At horum profecto neutrum est. Nam, si hoc admittas; halitus cavernae crassos, atque nebulosos; aquam contra turbidam & molestum quiddam sapientem esse oportebit: quam tamen limpidam, saporis adhaec, non putridi, sed subacidi; vapores praeterea, ita comparatos esse diximus, ut oculis cerni observarique haud possint. Ergo a subtilissimi copia sulphuris, & mineralium admixtis halitibus, qui per subterraneos eos meatus, una cum aquis, praecipiti ac strepero lapsu feruntur, exspirationum earum letalis noxietas arcessi debet: non quod suapte natura sint exitiales; sed quod nimia illa subtilitas, completis subito pulmonum bronchiis, praeclusoque necessario ad respirandum aere, adeoque praefocato illic sanguine, ictu oculi, & ante enecent animantia, quam id existimari potest. Qui aliter de re tota sentiunt, & ipsi errant, [55] errant, & in errorem inducunt alios; cavernae autem infamiam conflant, nulla alia ratione expungendam, quam si hac nostra observatione, ad erroris confessionem, inducti, palinodiam cecinerint. ~. VII. Ceteroquin, de sulphuroso isthoc exspirationum cavernae nostrae ingenio, & inde capi potest indicium, quod thermae adsitae, ejusdem sint naturae; tametsi crassiorum halituum, & qui, nunc sunt intensiores, nunc remissiores iterum: quemadmodum fcilicet, caeli aerisque habitus est, quo in calidas illas, singularis prorsus esse consuevit influxus. Nempe, si fervente aere, in tempestatem pronum sit caelum, thermae nunquam non sulphur redolentes, ultra omnem modum sulphurosum quid faetere incipiunt, fiuntque lavantibus non molestae tantum, sed etiam intolerabiles, immo letales; tunc maxime, cum, aquis per emissarium ex lavacro subductis, recentes iterum ebulliunt. Vidi equidem, virum robustum ac militarem aetate adhuc firma, cum ingruente, horis postmeridianis, graviore tempestate, in thermas lavaturus se immisisset, sustinuissetque aliquantisper sulphurosos, qui tunc ex more invaluerunt, halitus, lymphato similem, ex lavacro prosiliisse, conceptaque inde febri acuta, quatriduo post, mortem suam obiisse. Nescio autem, etiamne, tempestatum his vicissitudinibus caverna, de qua agimus, sit obnoxia: neque enim, quod dolendum, ita fui curiosus, ut & hoc momentum, reliquis experimentis, curatius, sicuti meruit, adjunxissem. Illud constat, caelo etiam sudo; & cum nulla in aere est tempestatis suspicio, variare halituum noxiam efficacitatem illam; & nunc celerius enecare admota animalcula, nunc iterum lentius: quandoque cessare penitus, & quasi ingenium suum deserere: in cujus [56] cujus tamen rei caussas, neque ipsus ego indagavi, neque memini, amicos unquam indagavisse. Jam, ita sarmentis cavernam obruerunt accolae, ut vix adiri possit amplius. Quin & avicularum funera rariora sunt hodie, quam fuerunt olim: quod equidem profundius, quam antea, manantibus aquis adtribuerim. Haec de his, hactenus. 
Observatio de Scirrho Cerebelli, ab Alberto Hallero, R. S. S. Archiat. Reg. & Med. Prof. Gotting. ad Reg. Soc. transmissa. CErebellum sedem principii vitalis fecit Willisius; et, qui hanc hypothesin ornatissime proposuit, Boerhaavius. Verum, praeter plurima, quae contra nervorum vitalium distinctam classim faciunt, et praeter experimenta capta a cl.Lapeyronie, per quae constat vulnera cerebelli inflicta canibus, non continuo lethalia fuisse, hanc etiam hypothesin infirmant morbi cerebelli, satis rari, sed aliqui tamen, etiam maximi, et qui cerebellum pene inutile redderent, qui aetatem tamen tulerunt. Manifesta certe inde nascitur suspicio, non adeo, ut Willisiana requireret hypothesis, proximam vitalium cordis nervorum, in cerebello & solo, originem esse. Quos praeterea satis constat, minima parte a cerebri nervi octavi, et intercostalis ramis, sed a spinalibus imprimis provenire, ex quibus, utrumque ganglion cervicale, multo magis, quam a cerebri propagine, provenit. Ergo Read June 14. 1744. [101] Ergo memoria digna visa est nuperrima in puella mendica observatio. Adlata est misella in theatrum die 21. Januarii 1744. cum ante annos fere sex nata fuisse videretur. Multi passim in emaciato corpusculo scirrhi, glandularum mesentericarum, inguinalium, bronchialium. Cum historiam carotidis externae, et rami maxime, quem maxillarem internum vocat clar. Winslowus, persequerer, in cerebello miri mali mihi apparuit effigies. Lobus ejus sinister pene totus, pertinaciter durae matri occiput vestienti adhaerebat. Incidi tentorium; reperi scirrhum enormem, duarum utrinque unciarum diametro, in quem degeneraverat tota aut medullaris, aut corticalis cerebelli substantia. Uniformiter spissus erat tumor, fibrosus, renis fere ad modum, et scissilis, nullo vase, quae penitissime repleta erant, in sectione adparente, nulla superstite nota aut cinerei corticis, aut arbuscularum medullarium. Quaecunque fuerit tanti mali origo, adparet cerebelli mediam partem in hac puella, neque brevi tempore, inutilem fuisse; et victitavit tamen misera, stipemque ostiatim petiit. Unica parallela scirrhosi cerebelli historia, in stupido puero reperti, legitur in Actis Parisinis, 1705. n. 13. IV. 